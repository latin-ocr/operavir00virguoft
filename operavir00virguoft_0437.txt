LIBER XII.

N ec currus usquam videt, aurigamque sororem.
Cunctanti telum AEneas fatale coruscat,

Sortitus fortunam oculis; et corpore toto

Eminus intorquet : murali concita nunquam
Tormento sic saxa fremunt, nec fulmine tanti
Dissultant crepitus. Volat, atri turbinis instar,
Exitium dirum hasta ferens; orasque recludit
Loricae, et clypei extremos septemplicis orbes ε
Per medium stridens transit femur. Incidit ictus
Ingens ad terram duplicato poplite Turnus.
Consurgunt gemitu Rutuli ; totusque remugit
Mons circum, et vocem late nemora alta remittunt.

Ille, humilis supplexque, oculos dextramque precantem
Protendens ε “ Equidem merui, nec deprecor‚'' inquit :

“ Utere sorte tua : miseri te si qua parentis
Tangere cura potest, oro, (fuit et tibi talis
Anchises genitor), Dauni miserere senectae ;

Et me, seu corpus spoliatum lumine mavis,
Redde meis. Vicisti ; et vietum tendere palmas
Ausonii videre ; tua est Lavinia conjux :
Ulterius ne tende odiis. ’² Stetit acer in armis
AEneas, volvens oculos, dextramque repressit :

Et jam jamque magis cunctantem flectere sermo
Coeperat, infelix humero quum apparuit alto
Balteus et notis fulserunt cingula bullis

Pallantis pueri ; victum quem vulnere Turnus
Straverat, atque humeris inimicum insigne gerebat.
Ille, oculis postquam saevi monumenta doloris
Exuviasque hausit, furiis accensus et ira
Terribilis‚—“ Tune hinc spoliis indute meorum
Eripiare mihi 'l Pallas te hoc vulnere, Pallas
Immolat, et poenam scelerato ex sanguine sumit. '¹
Hoc dicens, ferrum adverso sub pectore condit
Fervidus : ast illi solvuntur frigore membra ;
Vitaque cum gemitu fugit indignata sub umbras.

2539

‘vsso

92⁵

930

9:⁴5

9⁴0

945

9⁵0

